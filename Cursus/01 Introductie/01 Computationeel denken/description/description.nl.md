# Computationeel denken
Een computer wint gemakkelijk van een schaakmeester of de beste Go-speler. En Google Assistent kan met artificiële intelligentie een afspraak bij de kapper maken. 
Maar toch zijn computers niet slim. Ze voeren instructies uit die mensen hebben geprogrammeerd. Computationeel denken is niet gewoon programmeren, maar **gaat om het
denkniveau daarboven**.

<div class="callout callout-info">
  <p>Computationeel denken is problemen op zo een manier benaderen dat computers kunnen gebruikt worden om ze op te lossen. ~ Jeanette Wing ~</p>
</div>

De definitie van Jeanette Wing geeft niet direct veel inzicht, maar benadrukt wel de essentie. We willen nu eenmaal computers gebruiken om onze problemen op te lossen.
Via een bepaald proces bekijken we het probleem en zoeken zo naar de efficiëntste manier om tot een oplossing te komen. Er komen bij computationeel denken vijf ‘concepten’ of stappen aan bod. Deze komen terug doorheen de cursus.

## Decompositie
De eerste stap is decompositie. Je kan dit vergelijken met segmenteren: het gegeven probleem wordt opgesplitst in kleinere deelproblemen. Nadien gaan we met elk van de deelproblemen afzonderlijk aan de slag. 

Bijvoorbeeld als we een huis willen tekenen doen we dit niet in één keer. We gaan verschillende delen proberen te herkennen, die we dan afzonderlijk kunnen tekenen. Dus voor het huis zouden we kunnen beginnen met de voorgevel, daarna de rechtergevel, dan het dak, etc.

Ook als we een eigen verhaal/mop/film willen visualiseren (zie fig. 6), moet er nagedacht worden in welke scènes we dit opsplitsen. Vervolgens kunnen we iedere scène apart uitwerken.

Om aan decompositie te doen tijdens het programmeren zijn er bepaalde tools ter beschikking om het ons gemakkelijker te maken. In het programmeren spreken we over het gebruik van procedures en **functies**.
